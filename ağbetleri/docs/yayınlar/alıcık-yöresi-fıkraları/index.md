---
sidebar_position: 1
---

# TÜRKÇENİN GÜZELLİKLERİ


İnsanı hayvandan ayıran en önemli özellik, yaratıcının sadece insana verdiği ve seslerini boğumlayabilme yeteneği ile donattığı bir ses aygıtını kullanarak soyut anlamları bile muhatabına aktarabilecek şekilde iletişim sağlayabilmesi -yani, konuşabilmesi-dir. İnsanoğlunun en önemli keşiflerinden biri ve en temeli, kendi sesini iletişim aracı olarak kullanmayı öğrenmesidir. Tarih kitaplarında yazan ve nasıl bulunduğu noktasında insanı hayretler içinde bırakan buluşların da ortaya çıkmasının temeli dil sistemini keşfetmesidir; zira, bireysel bilgi ve tecrübelerin toplumsal birikime dönüşmesi bilgi paylaşımıyla gerçekleşmiş ve ilerlemenin baş döndürücü bir hızla devam etmesini sağlamıştır. Bu da hâliyle her türlü bilimsel gelişmenin önünü açmıştır.
Doğal dilleri insanın nasıl keşfettiğine dair pek çok teori vardır. Bu teorilerin hangisinin doğru, hangisinin yanlış olduğu noktasında kesin bir karara varmak mümkün değildir. Buna rağmen, insanların değişik coğrafyalarda birbirinden sistem açısından farklı dilleri kendi iletişim çabalarıyla ortaya çıkardıkları rahatlıkla söylenebilir. Bunun nedeni, tipolojileri incelenmiş ve bu tipolojik ölçütlere göre ortaklığı tespit edilen dört dil ailesinin aynı dilden gelemeyecek derecede farklı olmasıdır. Doğal diller tek bir dilden değişim seyri sonrasında ortaya çıkmış olsaydı bu dil aileleri belirlenebilmiş olamazdı ve bütün diller tipoloji itibarıyla tek dilin lehçeleri hükmünde olurdu. Yani, dünya dillerinin hepsinin ya tek heceli ya eklemeli ya da çekimli olması gerekirdi. Ayrıca, dilbilimcilerin Hami-Sami ve Hint-Avrupa dil ailelerini sistem açısından çekimli terimi etrafında birleştirmiş olmaları, bu iki dil ailesinin aynı dilden tarihsel değişim sonrası ortaya çıkmış olduğunu göstermez; çünkü, iki çekimlilik de birbiriyle bağdaştırılamayacak kadar farklıdır. Hami-Sami dilleri gerçek anlamda çekimli iken Hint-Avrupa dilleri yarı çekimlidir.
İnsanoğlunun dört değişik coğrafyada dört farklı iletişim sistemi oluşturmasına rağmen bu dillerin hepsinin insanda işleyişi ortak ve benzer olan beyne bağlı olmasından dolayı bazı ortak özelliklerle de genel dilbilim ilkeleri çerçevesinde birleşebilmektedir. Yani, dillerin hem ortak hem de birbirinden farklı yönleri mevcuttur. Bu açıdan, her dili farklılıkları açısından bağımsız ele almak ve farklı özellikleri itibarıyla onları kendi aralarında derecelendirmek mümkündür. Elbette, iletişim sağlamak açısından her dil kutsaldır ve iletişimi gerçekleştirme yönüyle insanı aynı hedefe ulaştırır.
Bu açıdan, Türkçeyi kullanıcısı nezdinde diğer dillerden daha güzel yapan birtakım özelliklerden bahsedilmesi, diğer dilleri küçümsemek anlamında asla düşünülmemelidir. Ulaşımı sağlamak açısından ortak bir amaca hizmet eden birbirinden farklı iki otomobilin teknik özellikleri ile betimlenmesi, diğer otomobilleri kötülemek anlamına asla gelmez; sadece, insan yapımı olan dillerin mimarlarının yeteneklerini sorgulamak olarak değerlendirmek icap eder.
Türkçenin güzelliklerinin başında, saymaca değer oluşturmak için akciğerden gelen havanın ses aygıtında neredeyse kusursuz bir şekilde boğumlanması hususu gelmektedir. Türkçede kelime yapımında kullanılan sesler, ses aygıtında ölçülü ve birbiriyle karıştırılmayacak derecede birbirinden yeterince uzak noktalarda boğumlanmıştır. Seslerin ses aygıtında birbirine çok yakın noktalarda boğumlanmış olması veya bir dilde fazlaca birleşik seslerin bulunması seslerin saymaca değer hâline getirilmesi açısından bir dil kusurudur.
Bu açıdan bakıldığında, diğer dillerde çok sayıda birbirine yakın ses bulunurken Türkçede sadece e ünlüsü mevcuttur. Bu ünlü, el (organ) örneğinde olduğu gibi açık söylendiğinde ve ėl (il, yabancı) örneğinde olduğu gibi kapalı söylendiğinde içinde bulunduğu kelimelerin anlamlarını birbirinden ayırmak için anlam ayırıcı ses olarak kullanılmaktadır ve söyleyişte söyleyiş sesbilim açısından kullanıcılara zorluk çıkarmaktadır. Bu durum açısından Arapçaya bakıldığında birbirine yakın noktalarda boğumlanan ve dili bu açıdan zorlaştıran üç tane h (he, ha, hı), üç tane s (se, sin, sad), dört tane z (zel, ze, zad/dat, za/zı) görülmektedir. Yine,  bir ses boğumlama kusuru olan birleşik ses de diğer dillerde çok sayıda bulunurken bu durum Türkçede sadece ng sesinde mevcuttur. Aslında tek boğumlu olan birleşik ses, söylerken iki ses olarak duyulur. Bir dilde birleşik sesin çok sayıda olması, yazı dilinde bir ses için iki bazen üç harfin yan yana kullanılması zorunluluğunu ortaya çıkarmaktadır. Örneğin, İngilizcede ai: e, au: o, ea veya ie: uzun i, ee: i, oa veya oo: uzun o, oe: u; ch: ç, sh: ş, th: peltek s, ph: f vb. tek boğumlu ancak yazı dilinde iki harfle gösterilen pek çok birleşik ses bulunmaktadır.
İşte bu noktalardan bakıldığında Türkçenin en güzel yönlerinden biri olan yazıldığı gibi söylenen veya okunan bir dil olması, seslerinin ses aygıtında hem konuşma hem de yazı dilinde kullanıcıya kolaylık sağlayacak şekilde kusursuz boğumlanmış olmasından kaynaklanmaktadır; ki, bu, Türkçeyi yapanların dehasına işaret etmektedir. Bugün diğer lehçe ve şivelere göre dil estetiğini istisnasız kurallara bağlama noktasında daha ileri seviyede bulunan Türkiye Türkçesinde yazıldığı gibi söylenmeyen hiçbir kelime kalmamıştır. Yazılmış olan kelime Türkçe ise gönül rahatlığıyla -telaffuz kurallarına uygun bir sesletime bağlı kalmak koşuluyla- yazıldığı gibi okuyabilirsiniz. Yani, anadiliniz sizi hem yazılışı hem söylenişi açısından iki defa yormaz; yazılışını bilmeniz söylenişini de biliyorsunuz anlamına gelir.
Türkçenin zikretmeye değer önemli güzelliklerinin başında, hiç kuşkusuz kelime tabanları üzerine anlamın imkân verdiği ölçüde ekler getirerek işletilen bir sisteme sahip olmasıdır. Yani, eklemeli dil ailesi içinde bir dil olmasıdır. Türkçenin bu özelliği, halk arasında “Çekoslovakya-lı-laş-tır-a-ma-dık-lar-ımız-dan mı-sınız?” cümlesiyle ifade edilir hâle gelmiştir. Bir kelime gibi algılanan ve cümlenin yüklemini oluşturan bu fiil öbeğinin Google Çeviri’den elde edilen İngilizce ifade etme biçimi “Are you one of those we couldn't make Czechoslovakian?” şeklindedir. Yani, Türkçenin bir kelime öbeğini İngilizce “Sizler şunlardan birisiniz; ki, biz sizi Çekoslovakyalı yapamadık.” şeklinde iki cümleyle ifade edebilmektedir.  Türkçenin tamamen eklemeli sistemi, zihnin dilden kat kat hızlı işleyen sistemine ayak uydurma çabasının zekice tasarlanmış bir sonucudur. Bu hız, farklı doğal dilleri kullanan ulusların da elde etmek isteyeceği bir durumdur ve nitekim, en temelde dil sistemlerini bu şekilde oluşturamamış pek çok dil, ekleşmeye doğru gitmektedir. Çekimli diller grubunda sayılan Hami-Sami ve Hint-Avrupa dillerinde hızla artan bir ekleşme süreci, o dillerin uzmanlarınca gayet iyi bilinmektedir. Hatta, tek heceli dil ailesi olan Çin-Tibet grubunda da ekleşmenin ortaya çıktığı ve Hanedanlıklar döneminden bu yana sayısını artırarak kullanıldığı bilinen bir durumdur. O hâlde, diğer dillerin de gıpta ile takip etmeye çalıştığı Türkçenin bu güzelliğini “Türkçenin geldiği nokta, tüm dillerin geleceği noktadır.” diye gönül rahatlığı, övünç ve gururla ifade edebilmek mümkündür.
Türkçenin güzelliklerinden biri de kullanıcısına karşı mütevazı ve saygılı duruşudur. Bu açıdan “Türkçe için kullanıcı dostu bir dildir.” de denebilir; çünkü, söyleyiş zorluklarını giderecek sistem eklentilerini oluşturmuş bir dildir. Tabanla taban, tabanla ek ve ekle ek arasında bağdaştırıcı ses veya hece kullandırıyor olması, onun bir estetik arayışının, kullanıcının enerji harcamasını düşürme arzusunun bir sonucudur. Mesela, kapıa dedirtmez; “Çok rahat bir şekilde söylensin.” gayretiyle tabanla ek arasında bir bağdaştırıcı ses kullandırır ve kapıya dedirtir. Özel telaffuz, vurgu, tonlama ve durak gerektiren ara sözlerin kullanımını da bağdaştırıcı kelimeler ile çok rahat bir şekilde söyleyebilme imkânı sunar, kullanıcılarına. Örneğin, “Ahmet -ilkokuldan arkadaşım- bu akşam bize geliyor.” cümlesi doğal bir cümledir ve -ilkokuldan arkadaşım- ara sözü söyleyiş zorluğunu artırır. Türkçe buradaki söyleyiş güçlüğünü “Ahmet -ki, ilkokuldan arkadaşım- bu akşam bize geliyor.” şeklinde bağdaştırıcı ‘ki’ kelimesiyle çok rahat bir şekilde söylenebilir hâle getirir.
Türkçede var olan ünlü ve ünsüz uyumları da bu bağlamda düşünülebilir. Türkçenin sadece iletişim sistemini mükemmelleştirme gayreti içinde olmadığı aynı zamanda söyleyiş güzelliği -estetik- arayışı içinde olduğu da çok rahatlıkla belirtilebilir.
 Belki sadece Türkçeye özgü sayılabilecek ve dillendirilmediği için pek bilinmeyen güzel bir özelliği de Türkçenin sözlükler ile sınırlandırılamayacak bir sitem yapısına sahip olmasıdır. Bu yapı, sözlüğe girmeyen ancak cümle kurgusunda varlığını gösteren “uydurma kelime” oluşturması veya kullanıcı tarafından bu tür kelimelerin oluşturulmasına izin vermesidir. Tekrar öbeği içinde kullanmak koşuluyla dil kullanıcısı, söz varlığında hiç bulunmayan ve kök ek ayırımına tabi tutulamayacak olan kelime uydurarak onu kullanabilir. “Süklüm püklüm bir köşede oturmuş, sağa sola bakıyordu.” cümlesinde geçen süklüm ve püklüm kelimeleri “sük”, “sük-lü”, “sük-lü-m”; “pük”, “pük-lü”, “pük-lü-m” şeklinde çözümlenemez; çünkü, bunlar, kullanım esnasında anlık uydurma kelimelerdir.
Türkçe koyduğu kurallarla da iki ayrı biçimde uydurma (gölge/kullan at) kelimeler oluşturabilmektedir. Bunlardan birincisi, tekrar öbeğinin ikinci kelimesini elde etmek için ünlüyle başlayan birinci kelimenin başına ‘m’ ekleyerek veya ünsüzle başlayan birinci kelimenin ilk ünsüzünü ‘m’ ile değiştirerek uydurma kelime oluşturabilme yöntemidir. “Ağaç mağaç” tekrar öbeğindeki “mağaç” ile “kalem malem” tekrar öbeğindeki “malem” bu türden uydurma kelime örnekleridir. Bu yöntemin ikincisi ise tekrar öbeğinin birinci kelimesini elde etmek için bir kelimenin birinci ünsüzü ile ikinci ünlüsü alınıp üzerine ‘m, p, r, s” seslerinin ilavesiyle uydurma kelime elde etme yoludur. “Mos mor > mos/mor” tekrar öbeğindeki “mos” ile “bam başka > bambaşka” tekrar öbeğindeki “bam” bu türden uydurma kelimelerdendir. Türkçenin yukarıda zikri geçen estetik açıdan devreye girmesi, söyleyişi zor olan uydurma kelimelerin bağdaştırıcı hece ile kolaylaştırılması şeklinde bu yapıda da kendini gösterir. Mesela “sır sıklam > sırsıklam” tekrar öbeğindeki “sır” uydurma kelimesiyle sıklam uydurma kelimesinin birlikte rahat söylenebilmesi için bağdaştırıcı ıl hecesini kullandırır ve tekrar öbeği sırılsıklam şeklinde çok rahat bir şekilde söylenmiş olur.
Türkçenin kayda değer bir diğer güzelliği de Hollandalı Türkolog olan Johan Vandewalle’nin matematiğin “vektör uzayı” terimi ile denkleştirerek açıklamaya çalıştığı Türkçenin matematikselliğidir. Bu özellik, Türkçenin iç içe geçmiş kelime öbeği oluşturma yeteneğidir. Türkçe, kelimeleri çeşitli dil kuralları ile birbirine bağlayarak matruşka gibi iç içe geçmiş yapılar hâlinde kullanma imkânı sunar. “Çocuk karşı caddede koşuyor.” cümlesini bu matematikselliği ile hemen “karşı caddede koşan çocuk” sıfat tamlamasına dönüştürür. Matematik formülleri gibi kesin doğrularla uygulanan birleştirme ve dönüştürme imkânı, Türkçenin kullanıcısına sunduğu en önemli imkânların başında gelir. Bu nedenledir; ki, Koca Yunus, şiirlerinde Türkçeye insanı performansıyla hayrette bırakan bir balerin kıvraklığı ve zarafeti kazandırabilmiştir.
Türkçenin matematikselliği bağlamında, fiil işletimini de zikretmek kesinlikle gerekir. Türkçenin fiil işletimi henüz gramerciler tarafından tam olarak çözülebilmiş de değildir. Örneğin, modal yardımcı fiilleri “Arz edebilmiş olmalıydım.” şeklinde arz etmek fiil tabanı üzerinde -ebil-, -miş ol-, -malı er- modal yardımcı fiilleriyle ve -dı kip ekiyle dört değişik anlamla bir çırpıda cümle yapılarına başvurmaksızın işletme imkânı sunar. 
Türkçenin güzelliğini taçlandıracak en önemli özelliğini sonuç yerine söylemekte fayda vardır. Bu en önemli özellik de istisnasız dilbilgisi kurallarına sahip olmasıdır. Pek çok dilde bir gramer kuralı söylendikten sonra altında onlarca istisnai durumlar belirtilir. Türkçede istisnai durum neredeyse yok derecesindedir. Mesela, Türkçenin “Türkçede ünsüzler e ünlüsü ile seslendirilir.” kuralı, her ne kadar önceki dönemlerde ilkokul sıralarında yanlışlıkla kural dışı öğretilmiş olduğu için k’yi ka, h’yi ha şeklinde duyabiliyor olsak da tüm ünsüzler için geçerlidir. K ve h de ke ve he şeklinde olmak koşuluyla tüm ünsüz sesler be, ce, de, fe, ge, he, ke, le gibi e ünlüsüyle seslendirilir. Maalesef, Türkçenin kuralları layıkıyla bilinemediği için zikredilen bu kuralın dışında asla gerçekleşmesi mümkün olmayan “ses temelli eğitim” varsayımıyla Türkçenin ünsüzünü sadece ünsüz olarak söyletme cambazlıkları eğitim kurumlarında hâlâ sürdürülmektedir. Türkçenin bu güzelliği zaviyesiyle İngilizceye bakıldığında bir kural dahi konulamamaktadır; çünkü, neredeyse her harfin ayrı bir okunuşu vardır: A: ey, b: bi, c: si, d: di, f: ef, h: eyç gibi. Arapçada da durum bundan farksızdır: c: cim, z: zel, s: sin gibi.
Dilbilimin kurucusu Saussure, dil ve söz kavramlarını genel dilbilim çerçevesinde anlamlandırır ve toplumsallığı ifade eden gramer kuralları dizgesini “dil”; bireylerin bu kurallar dizgesini çeşitli amaçlar için kullanmasını da “söz” kelimeleri ile ifade eder. Bu bağlamda, bir dilin gelişmesi söz ile gerçekleşir. Sözün mükemmel olması için de dilin mükemmelleşmesi şarttır. Yani, dil sözü; söz dili geliştirir. Kesinlikle, dili kullanan herkesin Türkçenin güzelleşmesine yahut yozlaşmasına konuştuğunca katkısı kaçınılmazdır. Güzel dile Yunus Emre gibi, Aşık Veysel gibi güzellikler katanların hakkı ödenemez.
Her açıdan güzel yapılmış Türkçeyi korumak ve geliştirerek eksiklerini gidermek her Türk’ün vatandaşlık görevidir. Bu görev ancak bilgiye dayalı sağlam bir bilinçle yerine getirilebilir. Yazıyı da bu bilince yine Türkçenin kıvraklığıyla işaret eden Asaf Halet Çelebi’nin İstanbul’umun Dili şiiriyle sonlandıralım:
İstanbul'umun Dili
Annemin dili,
Babamın dili,
İstanbul'umun dili,
İstanbullumun dili.
İstanbul'umun efendisi,
Hanımefendisi.
Sokaklarımın bekçisi,
Yoğurtçusu, balıkçısı.
Can dilimi konuşanım,
Canım benim.
Ninnilerimi bu dil söyledi,
Masallarımı bu dil.
Bu dille duydum türkülerimi,
Bu dille okudum şairlerimi.
"Zalim beni söyletme derunumda neler var."                                      


# Create a Blog Post

Docusaurus creates a **page for each blog post**, but also a **blog index page**, a **tag system**, an **RSS** feed...

## Create your first Post

Create a file at `blog/2021-02-28-greetings.md`:

```md title="blog/2021-02-28-greetings.md"
---
slug: greetings
title: Greetings!
authors:
  - name: Joel Marcey
    title: Co-creator of Docusaurus 1
    url: https://github.com/JoelMarcey
    image_url: https://github.com/JoelMarcey.png
  - name: Sébastien Lorber
    title: Docusaurus maintainer
    url: https://sebastienlorber.com
    image_url: https://github.com/slorber.png
tags: [greetings]
---

Congratulations, you have made your first post!

Feel free to play around and edit this post as much you like.
```

A new blog post is now available at [http://localhost:3000/blog/greetings](http://localhost:3000/blog/greetings).
