---
slug: ek_fiil_ve_yardimci_fiil_farkli_kategori_olusturabilir_mi
sidebar_position: 1
---

# EK-FİİL VE YARDIMCI FİİL FARKLI KATEGORİ OLUĢTURABİLİR Mİ?

Ek-fiil ve Yardımcı Fiil Farklı Kategori Oluşturabilir mi?

[455. s.] 

Ek-fiil ve yardımcı fiillerin farklı kategori oluşturup oluşturmayacağının daha iyi anlaşılabilmesi için önce “ek-fiil” ve “yardımcı fiil” terimlerinin kaynaklarda nasıl değerlendirildiğine bakmak gerekir.

Ek-Fiil (Cevher Fiili/Bildirme)

Ekleşmiş turmak fiili ile ekleşme sürecini devam ettiren ermek yardımcı fiilleri için alan çalışmalarında “cevher fiili, cevherî fiil, salt fiil, boş fiil, ana yardımcı fiil, varlık fiili, ek eylem, ek fiil, bildirme ek(ler)i, bükün fiili, edat-ı haberiyye, fi’l-i cevherî, fi’l-i haber, özden fiil, kopula, koşaç, rabıta” gibi terimler kullanılmıştır (Özalan, 2014: 9).

Ergin, cevherî fiili denilen ek-fiil için isim fiili veya ana yardımcı fiil de denebileceğini belirterek bu tür fiillerin belirli çekim şekilleri ile vazife görerek birleşik fiil çekimlerinin temelini kurduğunu ve bütün isim ve isim şekillerini fiil kalıbına sokup onları fiilleştirerek isim cümlelerini ortaya çıkardığını belirtir (2009: 314).

Banguoğlu, ek-fiil için cevher fiili terimini kullanarak kökü erimiş yalnız çekim ekleri hâlinde kalmış ve bir hâlde bulunuşu bildiren bir durum fiili olduğunu söyler. Bu fiilin gelişimini de “E.T. er-mek > E.O. i-mek >Y.T. .-mek” şeklinde gösterir. Fiilin kökünün hâlâ yer yer i-di, i-miş, i-se gibi kullanıldığından onun i-mek fiili diye adlandırıldığını da belirterek 3. kişi çekiminde ermek fiiline paralel bir salt fiil olma istidadı gösteren turmak fiilinin de “tur-ur > dur-ur > -dir tur-u-lar > dur-ur-lar > -dirler” şeklinde yer aldığını belirtir. Dolayısıyla, 1. ile 2. kişi çekiminde ermek; 3. kişi çekiminde turmak fiillerinin ortaklaşa kullanıldığını zikreder (1974: 474).

Korkmaz ise bu yardımcı fiilleri birbirinden farklı düşünerek ermek fiili için cevher fiili; turmak fiili içinse bildirme eki terimlerini kullanır ve cevher fiilini “«olmak», «bir halde bulunmak» anlamında yardımcı fiil. Yazı dilimizde er->i- değişimiyle ekleşmiş olan bu yardımcı fiil, isim soylu kelimelerin fiilleştirilmesinde kullanılır.” (Korkmaz, 2007: 31) şeklinde açıklar. Turmak fiili için de bildirme eki terimini kullanır ve şöyle tanımlar: “tur- yardımcı fiilinin geniş zaman çekiminden (tur-ur) çıkan, yüklemi özneye bağlayan, ekleşip ünlü ve ünsüz uyumlarına giren, cevher fiilinin ihbarının teklik ve çokluk üçüncü şahıs çekimlerine gelerek anlamı kuvvetlendiren -Dlr eki.”  (2007: 24).

[456. s.]

Deny, ek-fiilin geniş zamanının birinci ve ikinci kişi çekimlerinde isimleri yüklemleştirenin aslında zamir olduğunu söyler ve Doğu lehçelerinde yine bunun varlığını devam ettirdiğini belirterek bu durumu kanıtlamaya çalışır. Üçüncü kişi çekiminde görev alan [-Dır]ın fiil aslından olduğunu belirtir (1941: 334-335); ki, bu durumda, ek-fiilin geniş zaman çekiminin birinci ve ikinci kişilerinde isimlerin zamirlerle yüklemleştirildiği kabul edilir.

Bilgegil, ek-fiil terimini ermek ve turmak fiilleriyle ilişkilendirerek isim soyundan bir kelimeye eklenerek onların yüklem olmasını, basit bir zaman veya kip ekini takip ederek onun birleşik hâle girmesini sağladığını belirtir. Durum ve oluşların bu fiille ifade edildiğini söyler (1984: 271).

Gemalmaz,“+Øe. rØ-> +er- ~ +ir->+i->+y- ~ +Ø-” gelişim seyriyle verdiği ek-fiilin kullanılması gerektiği yerde ve bu fiilin olumsuz şekli değil edatının yüklem hâlinde kullanıldığı yerde bir Ø morfem bulunmuş olduğunu söyleyerek ek-fiilin erimiş olsa bile kullanım açısından zorunlu olduğunu vurgulamış olur (1982: 145).

Çengel de “Kırgız Türkçesinde ek fiilin, şimdiki zaman çekiminin ekleşmesi sırasında fiil ile zaman eki erimiş; geriye şahıs ekleri kalmıştır. Bu çekimde şahıs ekleri doğrudan doğruya isme gelir: cakşı-mın “iyiyim” ifadesiyle isimlerin Türk lehçelerindeki doğrudan zamirlerle yüklemleşmesini Gemalmaz’ın yaklaşımı doğrultusunda izah etmiş olur (2005: 181).

Ek-fiili cevheri ek fiil terimiyle ifade eden Özalan, yaptığı doktora çalışmasında ek-fiilin çerçevesini +E(r)- (2014: 72), +D(I)(r)- (2014: 79), +(B)O(l)- (2014: 84) yardımcı fiilleri yanında Ø (2014: 88) ve +tetir / +titir / +şi (2014: 90) şekillerini ekleyerek çerçeveyi genişletir. Bu yardımcı fiillerden +Ø’yi, “fonetik yutulmalardan soyutlanmış” (2014: 88) şeklinde açıklar.+tetir / +titir / +şi’yi ise “Arızî olarak cevheri ek fiil kapsamına giren bu iki şekli sadece konu bütünlüğü bozulmaması için şekil bakımından değerlendirdik. Bu şekillerin kullanım alanlarının dar olmasıyla birlikte fonetik varyantları da yoktur. Yalnız tetir ve titir kök ünlüsünün darlık ve genişlik karşıtlığında buluştuğu biçimlerdir.” (2014: 90) ifadeleriyle betimler; ancak, son iki ek-fiil şeklinin ermek veya turmak fiillerine dayanmış olduğu rahatlıkla söylenebilir.

Daşdemir, cümle konusunun yüklem alt başlığında ek-fiil hakkında bilgi verir. Ek-fiilin bugün Türkçede eski er- fiilinden gelişerek ekleşen i- ~ + Ø- fiili olduğunu (2015: 129) ve ihtimal eki terimiyle isimlendirdiği /+Dır/ ekinin turur çekiminden /+dUr/ < dur-ur < tur-ur şeklinde ortaya çıkan ekin bugün ölçünlü Türkçede işlevini kaybetmiş olduğunu belirtir. Ayrıca, üzerine geldiği cümledeki yargıyı kuvvetlendiren ya da onun ihtimale bağlayan bir cümle üstü/cümle dışı öge değeri kazanmış olduğunu vurgular (2015: 159).

[457. s.]

Balyemez, Türkçe dilbilgisinin daha çok öğretimini ilgilendiren sorunlu yanlarını konu başlıklarıyla değerlendirdiği kitabının Ek Fiil başlığı altında ermek fiilini (2018: 69-76) ve Bildirme Eki başlığı altında da turmak fiilini Korkmaz’ın yaklaşımı doğrultusunda ayrı ayrı değerlendirir.

Vural ve Böler, ek-fiilden erür kısmının düştüğünü üzerine gelen şahıs zamirlerinin ekleştiğini belirterek üçüncü kişi çekimlerinde [+DIr] ekinin kullanıldığını söyler. Kimi zaman kullanılmayan [+DIr] ekinin kök, şekil ve zaman ekinin yerini tuttuğunu vurgular (2012: 231-232).

Ek-fiil konusu ile ilgili mevcut bu yaklaşımlar değerlendirilecek olursa turmak fiilinin ekleştiği ve bildirme eki olduğu yönündeki görüşlere rağmen ek-fiilin ermek, turmak ve olmak fiillerinden oluştuğu söylenebilir. Nitekim, Eski Türkçe dönemi metinleri için ermek, turmak ve bolmak fiilleri, Yardımcı Fiiller kategorisi altında (Gabain, 1974: 87-89) zikredilir ve bu yardımcı fiillerin dışında kalan yardımcı fiiller Modal Yardımcı Fiiller başlığı altında (Gabain, 1974: 89-92) ele alınır.

Bu yardımcı fiillerden turmak, kaynaklarda belirtildiği gibi [-DIr] yapısıyla tamamen ekleşmiştir. Ermek fiili ise imek kalıntısıyla varlığını sürdürmekte ve ekleşme süreci devam etmektedir. Bu yüzden de ortaöğretim kurumlarında öğretmenler, ek-fiil konusunu idi, imiş, ise şeklinde farklı kip çekimini farklı ek-fiilmiş gibi anlatabilmektedir (Balyemez, 2018: 69). Ek-fiil teriminin karşıladığı fiiller, ekleşmiş veya ekleşiyor olsa da şekilbilgisi ve sözdizimi işlevlerinin iyi anlaşılabilmesi için onlara asli yapıları olan yardımcı fiil nazarıyla bakılması ve öyle değerlendirilmesi faydalı olacaktır.

Bu fiillerle ilgili diğer bir husus da işlevleridir. İki işlev üzerinde durulmaktadır. Birincisi, birleşik fiil çekimlerini oluşturması; ikincisi ise isim ve isim şekillerini fiil kalıbına sokarak onları yüklemleştirmesidir.

Bu tür fiillerin birinci işlevleri sorgulandığında yardımcı fiillerin fiili çekimlemediği görülür; çünkü, Türkçede fiil, bağımsız kullanılan kip eki ve kişi ekleriyle çekimlenir. Birleşik Fiil Çekimi başlığı altında çekimlenen asıl fiiller, ekleşmiş yardımcı fiiller ile de kullanılmış olduğu için fiili çekimlediği yanlışlığına düşülmüştür. Oysa, bu işlevle kullanılan fiiller, bağımsız fiiller de değildir; bir öncül ekle bütünleşmiş oku-yor-du-m < oku-[yor er]ti-m örneğinde olduğu gibi birer yardımcı fiildir. 

Çekim kelimesi ile ifade edilmesi gereken, -aslında- asıl fiile bir kip anlamı yüklemek için bağımsız kullanılan kip ekleri ve kişi ekleriyle kelimeleri temel cümlenin yüklemi olarak sonlandırmak -yani, cümleyi yüklemle bitirmek- olmalıdır. Bu şekilde bir öncül ekle bütünleşen ek-fiiller, kip anlamı yükleme işleviyle kendi grubunun dışındaki diğer yardımcı fiillerle aynı diziselliğe sahiptir. Yani, ek-fiil teriminin ifade ettiği kategoriden ayrılır ve çekimli veya çekimsiz asıl fiillere bağımsız kip eklerinin yüklediği kip anlamları dışında kip anlamı yüklemek için 

[458. s.]

kullanılmış olur. Bu durumda, kullanılan bir kelime değil; iki kelimeden oluşan bir kelime öbeğidir; ki, bu kelime öbeği fiil öbeği olarak isimlendirilir. Böylece, çekimlenmiş bir fiile her kip anlamı eklenmesi durumunda bir yardımcı fiil kullanılacaktır ve bu yardımcı fiiller çekimlenmiş fiillere gelebileceği gibi çekimsiz fiiller -yani, fiilimsiler- üzerine gelerek de kullanılabilir.

Bu durum, şöyle bir tablo ile daha iyi anlaşılır hâle getirilebilir:
Çekimli Fiil	2. Kip Anlamı Yük-lenmiş Çekimli Fiil	3. Kip Anlamı Yüklenmiş Çekimli Fiil
oku-y-acağ-ım	okuyacaktım < oku-y-acak i-di-m

[oku- / -acak i-]	okumuş olacaktım < oku-muş ol-acak i-di-m

[oku-muş ol- / -acak i-]

[oku- / -muş ol-]

Çekimsiz Fiil	1. Kip Anlamı Yük-lenmiş Çekimsiz Fiil	2. Kip Anlamı Yüklenmiş Çekimsiz Fiil
söyle-y-ince	söyleyecekken < söyle-y-ecek i-ken

[söyle- / y-ecek i-]	söyleyiverecekken < söyle-y-i ver-ecek i-ken

[söyle-y-i ver- / -ecek i-]

[söyle- / y-i ver-]


Vurgulanan ikinci işlevi ise isimleri fiilleştirerek isim cümlelerinin oluşturmasıdır. Bu işlev sorgulandığında kısmen doğru olduğu kabul edilmelidir; çünkü, isimler fiilleşiyorsa isim cümlesi değil; fiil cümlesini oluşturması gerekir. İsim cümlesini oluşturuyorsa ismi fiilleştirmiyor demektir. Böylece, ortaya ayrıca çelişkili bir söylem çıkmaktadır. Bu çelişki, ek-fiillerin sadece yapısal açıdan isimlerin yüklem olmasını sağladığı hâlde anlamsal olarak yüklemleştirdiği ismi fiilleştirmemesinden kaynaklanmaktadır. Hâlbuki, daha çok ödünçleme isimler ile birlikte kullanılan yardımcı fiiller ise hem yapı hem de anlam boyutuyla isimleri yüklemleştirmektedir. Yani, hem fiilleştirme hem de yüklemleştirme işlevini bir arada yürütmektedir. Bu nedenle, bunlarla ek-fiil arasında temel bir fark olarak birinin yapıca yüklemleştirmesi; diğer gruptaki fiillerin ise hem yapı hem de anlam bakımından eklendikleri isimleri yüklemleştirmesidir.

“Benim mutluluğumun sonu yoktu, ki!” cümlesinde yüklem olan yok ismi, ermek fiili ile yüklemleşmekte; ama, fiilleşmemektedir. Oysa, yine isimlerin üzerine gelip onları cümlenin yüklemine düştüren bazı yardımcı fiillerin “Belki, siyaset tahsil ederim.” cümlesinde tahsil ismi etmek yardımcı fiili ile hem fiilleşmekte hem de yüklemleşmektedir. Bu açıdan, ek-fiillerin bu işlevi için, fiil öbeği bağlamıyla bir

[459. s.]

araya geldiği kendinden önceki isimleri yapıca fiil formuna soktuğunu ancak anlamca onların isim oluşlarını değiştirmediğini kabul etmek gerekir. Böyle olunca da, ek-fiil kategorisi ile yardımcı fiil kategorisi, yüklem oluşturmak açısından aynı kategoriyi oluştururken fiil öbeği bağlamıyla bir araya geldiği isimleri fiilleştirmek açısından farklı kategori oluşturmaktadır. Böyle olunca da ek-fiillerle oluşturulan cümlelerin isim cümlesi bağlamıyla değerlendirilmesi yanlış olmayacaktır.

Yardımcı Fiil

Ek-fiiller de birer yardımcı fiil olmasına rağmen kaynaklar ek-fiil dışındaki öz anlamından boşanmış ve dilbilgisi anlamı kazanmış olan fiilleri yapı ve işlevlerini dikkate almaksızın yardımcı fiiller başlığı altında konu edinir. Nitekim, Ergin’in diğer yardımcı fiillerin yanında ek-fiilleri ana yardımcı fiil terimiyle onlardan farklı düşünmesi (2009: 314); Gabain’in ek-fiilleri yardımcı fiiller başlığı ile verirken diğer yardımcı fiilleri modal yardımcı fiiller terimiyle ayırmaya gayret etmesi bu yardımcı fiillerin bazı temel özellikleri itibariyle farklı birer grup oluşturduğunun ip uçlarına işaret etmektedir.

Ergin, isimle birleşik fiil yapan yardımcı fiiller olarak et-, ol-, eyle-, bulun-, yap- fiillerini zikreder. Bunlardan et-, eyle-, yap- fiillerini isimlerden geçişli birleşik fiil; ol- ve bulun- fiillerinin ise geçişsiz birleşik fiil yaptığını söyler (2009: 386). Fiille birleşik fiil yapan yardımcı fiilleri ise bil-, ver-, gel-, gör-, dur-, kal-, yaz-, koy- (ko-) olarak listeler. Listelediği bu fiillerin başına vokal nadir olarak da [-Ip] gerundiumu getirilerek birleşik fiil yapıldığını ancak asıl anlamın gerundium fiilinin üzerinde olduğunu belirtir. Yardımcı fiillerin anlamları ile değil; sadece yardımcı fiil işlevi ile çekim unsuru vazifesi gördüğünü belirtir (2009: 387). Dolayısıyla, isimlerle birleşik fiil yapma ve fiillerle birleşik fiil yapma işlevlerine göre yardımcı fiilleri ikiye ayırarak değerlendirir.

Topaloğlu ise isimlerin sonuna gelerek onların fiil gibi kullanılmalarını sağlayan, tek başına da anlamı olduğu hâlde genellikle bu görevi yerine getirmeye yarayan fiil tanımını yapar ve yardımcı fiilleri etmek, eylemek, olmak, kılmak olarak listeler (1989: 159). Böylece, isimleri yüklemleştiren yardımcı fiilleri öne çıkarır.

Korkmaz, yardımcı fiilleri et- (alay et-, el et-), ettir- (tamir ettir-), edil- (kabul edil-), edin- (evlât edin-), eyle- (arz eyle-, insaf eyle-), ol- (iyi ol-, memnun ol-, gitmiş ol-, atacak ol-), olun- (kabul olun-), bul- (son bul-, şifa bul-), bulun- (evde bulun-, ricada bulun-), kıl- (namaz kıl-, mecbur kıl-), kılın- (icra kılın-) ve buyur- (ifade buyur-, kabul buyur-) şeklinde listelendirip örneklendirir. Ayrıca, ancak kendilerinden önceki adlar ile birleşerek birer anlam kazanmış olduklarını vurgular (2009: 534). Böylece, yapı ve işlev ayırımı yapmaksızın bütün ek-fiil dışındaki yardımcı fiilleri bir arada ele alır.

Yukarıda da değinildiği gibi ek-fiilleri de yardımcı fiil saymak gerekir; çünkü, bu tür fiillerin tamamında anlam, öz anlamlarından boşanarak dilbilgisi ile

[460. s.]

ilişkilendirilebilecek bir anlama geçmektedir. Ayrıca, asıl fiillere kip anlamı yüklemek için [-AcAk ol-], [-(A/I)r er- > (i-)],  [-(A/I)r ol-],  [-mIş er-],  [-(I)p dur-],  [-I ver-],  [-(mIş tur-] örneklerinde olduğu gibi bir öncül ek ile bütünleşerek kip anlamı yükleme noktasında ek-fiil ve diğer yardımcı fiiller ayrımı yapılamaz görünmektedir. Dolayısıyla, yardımcı fiillerin sadece yüklemleştirme, fiilleştirerek yüklemleştirme ve asıl fiillere kip anlamı yüklemek olmak üzere üç ayrı işlevinden ve dolayısıyla gösteren bağlamıyla üç ayrı kategori oluşturduğundan bahsetmek mümkündür.

Fiilleştirme ve Yüklemleştirme

Kaynaklarda fiilleştirme ve yüklemleştirme birbiri ile aynı anlama gelecek şekilde ele alınmaktadır; ancak, bu terimlere birbirinden farklı anlam yüklemek konuyu anlaşılır kılmak ve ortaya çıkan tutarsızlıkları bertaraf edebilmek için gerekli olduğu görülmektedir; çünkü, ek-fiillerin kullanımında fiilleştirmeden yüklemleştirme tek başına gerçekleşmektedir.

Delice, yüklemin cümlenin kurucu unsuru olduğunu ve yüklemin kip ve şahıs kavramı veren bir fiilden oluşmak zorunda olduğunu vurgulayarak diğer kelime türlerinin yüklem olmasını önce kelime türü olarak yapım eki, yardımcı fiil veya ek-fiil yapılarından biriyle fiile dönüştürülmesi gerektiğini söyler. Cümlede yüklemin mutlaka fiil olmak zorunda olduğunu belirtir (2002: 187-188). Yine, Delice, ek-fiillerin tamamen ekleşmiş şekillerini, “İsimleri cümle içinde yüklem unsuruna dönüştüren, eskiden aslında birer yardımcı fiilken günümüz Türkçesinde fiilin kök anlamından tamamen uzaklaşarak bir ek gibi kullanılan ama yine de zaman ve şahıs kavramlarıyla bir fiil imiş gibi çekimleyen ekler.” diye tanımlar ve şu örnekleri verir. “[-DIr]: İsimlerden yüklem yapan ek: Bu kitap güzel-dir; [-mIş: Bu kitap güzel-miş.” Ayrıca, ek-fiilin yüklem için zorunlu olan kip ve şahıs kavramlarını isme yüklemek için kullanılan yapılar olduğunu da belirtir (2000: 227-228).

Vural, yardımcı fiillerin birlikte kullanıldığı kelimelerin kullanımı ile ilgili yönünü ve anlam öbeği oluşturma görevini merkeze aldığını söyleyip ek-fiilin eklendiği çekimli fiilin veya ismin dilbilgisel kategorisini belirleme görevini üstlendiğini söyler. Dolayısıyla, bu iki kavramı aynı genel işlevin birbirine yakın iki ayrı dilbilgisel görevlisi gibi varsayarak bunları zaman zaman birbiri içinde veya yan yana getirerek incelemenin çok da yerinde olmayacağı kanaatinde olduğunu vurgular. Bu şekilde, ortaya çıkan karışıklığı gidermek maksadıyla bir dilbilgisi unsuru olarak görevi esas alındığında ek-fiilin de yardımcı fiil grubuna dâhil edilebileceği sonucuna ulaşır. Böylece, hem tasnifteki yerini hem de işlevini açık bir şekilde ifade etmesi bakımından bu dilbilgisi öğesine i- yardımcı fiili denmesinin daha uygun olacağını teklif eder (Vural, 2013: 49). Sonuçta, ek-fiil ile yardımcı fiillerin aralarına anlam öbeği oluşturma ve ismin dilbilgisel kategorisini belirleme farkını yerleştirir.

[461. s.]

Gedizli, bir sözcüğü fiilleştirme ekiyle fiil yapmak yerine yardımcı fiille fiilleştirmenin dil kullanıcısının tercihi olduğunu belirterek ekle mi yoksa yardımcı fiille mi fiilleştirme yapılması gerektiği konusunda Türkçenin önceliği eklere verdiğini, eklerle sözcük düzeyinde gerçekleştirilemeyen fiilleşmenin ise ek işlevi kazandırılan fiillerle yapıldığını belirtir  (Gedizli 2013: 910).

Yener, Delice’nin ekleşmiş olan ek-fiilleri bunların eklendikleri sözcüklerin edindikleri dizimsel görevleri baz alarak durum ekleri başlığı altında “yüklem durum ekleri” olarak adlandırmasını doğru bularak tıpkı adlara gelerek onların tümce diziminde özne ve tümleç olmalarını sağlayan eklerin işlevlerine benzer bir şekilde +i- biçimbiriminin de adların yüklem olmalarını sağladığını ve bu biçimbirimin anlamını değil de yaptığı iş göz önünde tutularak yapılacak bir sınıflandırmanın çelişkiyi ortadan kaldıracağını söyler. Temel anlamı değiştirme konusundaki tartışmaları ortadan kaldırmak amacıyla bu biçimbirimi, Delice’nin önerdiği şekilde yüklem durum eki ya da biçimbirimin işlevini ifade ederken kullandığımız şekilde yüklemleştirici ek olarak kabul etmeyi daha pratik bulduğunu zikreder (2018: 144). 

Yine, Yener, çok titiz ve detaylı bir araştırmanın sonucu olarak konuyu cümlenin asıl ögesinin yüklem olduğunu ve yüklemin de kişi ve zamana bağlı olması gerektiğini söyler. Bunun için de yüklemlerin iş, kılış, oluş ve durum bildiren sözcükler olan fiillerden oluşması gerektiğini belirtir. Bu nedenle, adların yüklem olabilmek için tür değiştirmesi gerektiğini vurgular. Kelimenin tür değiştirmesi için ya ek ya da bir yardımcı eyleme gerek duyulduğunu ifade eder. +i- biçimbirimine bir sözcük olarak muamele etmenin eş zamanlılık ilkesine aykırı göründüğü fikrini ileri sürer ve +i- biçimbirimi ile Eski Türkçe er- yardımcı fiilinin işlev olarak aynı olsa bile ikisinin de aynı şekilde adlandırılmasını ve bunlara aynı şekilde muamele edilmesini doğru bulmaz. Birleşik fiil diziminin isimler ve fiiller için aynı şekilde işlediği belirterek ad+yardımcı eylem ya da eylem+ eylem diziminde gerçekle-şeceğini söyler. Eylem + eylem diziminde olanlarda eylemin bir ortaç ya da ulaçla isimleştirildiği ve asıl ya da bir yardımcı fiille birleştirildiğini ifade eder. Ad+yardımcı eylem biçimindekilerin eylem+eylem biçimindekiler gibi eylem tümcesi ancak ad+i- dizimindeki yapıları ad tümcesi olarak kabul eder. Ad+i- biçimbiriminin bulunduğu dizimlerin -ister birleşik fiil olduğu ister +i- biçimbirimi bir ek kabul edilip ada yüklem görevi yüklediği kabul edilsin- eylem tümcesini oluşturduğunu söyleyerek “+i- biçim birimi, ek eylem ya da yardımcı eylem değildir. Bu biçim birim bir ektir. +i- biçim birimi bir ek olarak değerlendirilmeli, “yüklemleştirici” ya da Delice’nin önerdiği gibi “yüklem durum eki” olarak adlandırılmalıdır. Yüklemi, ad+i- biçim birimi şeklinde kurulmuş tümceler eylem tümcesi kabul edilmelidir. Tarihî ya da modern Türkçede, yapısal ve dizimsel olarak ad tümcesi kabul edilemez. Aksi takdirde bütün tanım ve sınıflandırmalarımız çelişkili görünecektir.” (Yener, 2018: 149-150) şeklinde konuyu detaylı bir şekilde değer-lendirir. Böylece, bütün cümle türlerinde yüklemin fiilleşmiş olması

[462. s.]

zorunluluğundan hareketle ek-fiilin kurduğu cümleleri de fiil cümlesi saymak gerektiği sonucuna ulaşır.

Karahan, tek başına yargı (bitmişlik) bildiren ve üçüncü şahsı işaretleyen her ismin şimdiki veya geniş zaman kipinde bir cümle olduğu fikrini dile getirir. Eski Türkçe döneminde kullanılan erür, turur, ol kelimeleri ile Türkiye Türkçesindeki [-DIr] ekinin şimdiki veya geniş zaman anlamlı isim cümlelerine bildirme, pekiştirme, ihtimal anlamları katan dil birimleri olduğu görüşünü ifade eder. İhtiyacın ortaya çıkardığı bu birimlerin görevlerinin isim cümlesi kurmak olmadığını iddia eder (Karahan 2015: 7).

Neticede, ek-fiiller “Hava bulutlu-dur.”, “Ben bir öğretmen-im.” cümlelerinde olduğu gibi ve yardımcı fiiller “Durumu bilgilerinize arz ederim.”, “Ali evden çıkmadan banyo yaptı.” cümlelerinde olduğu gibi isimlerin üzerine geldiğinde -öbek yapısı bağlamıyla- eklendikleri fiilleri kesinlikle yüklemleştirmektedir. Bu yüklemleştirmeyi yaparken dilbilimcilerin “değer” kavramı “Bir dil biriminin dizgedeki konumundan, öbür benzer birimlerle aynı dilsel yapı içinde kurduğu bağıntılardan kaynaklanan görece durum. Değer kavramı F. de Saussure'le birlikte dilin bir töz olmayıp bir biçim niteliği taşıdığının anlaşılmasıyla doğmuştur. Dilsel bir öğenin değerini belirleyebilmek için, onunla aynı düzlemde yer alan öbür öğelerle kurduğu karşıtlık bağıntılarını göz önünde tutmak gerekir. Bu kavram ışığında dil öğeleri ne olduklarıyla değil, ne olmadıklarıyla tanımlanırlar.” (Vardar, 2007: 67) bağlamıyla ek-fiil veya yardımcı fiillerin öncesindeki bulutlu ve öğretmen isimleri değerlendirildiğinde ek-fiil alan bu isimlerin isim değerini koruduğu ve cümleyi kuran anlam olduğu görülür. Ek-fiil dışındaki yardımcı fiillerin öncesindeki arz ve banyo isimlerin yardımcı fiillerin anlamıyla birlikte birer sunmak ve yıkanmak ile benzer bir fiil anlamı değeri kazandığı da aşikârdır.

Sonuç

Bu çalışmada ele alınan konu, dilbilgisini ilgilendiren bütünlük bağlamıyla genel olarak değerlendirildiğinde ek-fiil ve yardımcı fiillerin hem isimler hem de asıl fiiller ile fiil öbeği kurgusu içinde kullanılabileceği rahatlıkla söylenebilir. Bu şekilde, ek-fiil ve yardımcı fiiller -bir ekleşme söz konusu değilse- yapıca tek (fiil öbeği); işlevce üç (yüklemlik yardımcı fiil: Çiçekler güzel imiş, yüklem-fiillik yardımcı fiil: Gereğini arz ederim ve kiplik yardımcı fiil: Biz bu dünyadan gider olduk.) kategorisini ortaya çıkarmaktadır.

Birincisi, isimleri sadece yüklemleştirmek için kullanılan yüklemlik yardımcı fiillerle elde edilen [isim + yüklemlik yardımcı fiil] yapısıdır. Bu yapıda Eski Türkçe döneminden bu yana ermek, turmak ve olmak fiilleri kullanılmaktadır. Bu yardımcı fiillerden turmak tamamen ekleşmiş durumdadır. Ermek fiili ise imek yapısına evrilerek yardımcı fiil olarak kullanılmasına rağmen bazen üzerindeki kip ve kişi ekleriyle bazen de sadece kişi ekleriyle ifade edilecek şekilde ekleşmiş olarak kullanılabilmektedir. Ermek ve turmak fiillerinin cümledeki kullanımı 

[463. s.]

ek şeklinde ise yüklem durumu eki; ekleşmemiş ise yüklemlik yardımcı fiil terimi ile karşılanabilir. Bir cümlenin yüklemi, yüklem durumu eki veya yüklemlik yardımcı fiil ile kullanılıyorsa bu yapıdaki cümleleri isim cümlesi saymak, kullanılan yapının fiil öbeği yapısı olmasına rağmen yanlış olmayacaktır.

İkincisi, isimleri hem fiilleştirmek hem de yüklemleştirmek için kullanılan yüklem-fiillik yardımcı fiillerle oluşturulan [isim + yüklem-fiillik yardımcı fiil] yapısıdır. Bu yapıda etmek, eylemek, kılmak, yapmak, olmak fiilleri kullanılmaktadır. Bir cümlenin yüklemi yüklem-fiillik yardımcı fiil ile kullanılıyorsa bu yapıdaki cümleleri fiil cümlesi saymak da kullanılan yapıda birinci kelimenin isim olmasına rağmen yanlış olmayacaktır.

Üçüncüsü ise asıl fiillere çok değişik kip anlamı yüklemek için kullanılan kiplik yardımcı fiillerle kurgulanan [asıl fiil + kiplik yardımcı fiil (ek-fiil/yardımcı fiil)] yapısıdır. Bu yapıda kullanılan kiplik yardımcı fiiller [-AcAk ol-], [-(A/I)r er- > (i-)],  [-(A/I)r ol-],  [-mIş er-],  [-(I)p dur-],  [-I ver-],  [-mIş tur-] vb.] örneklerinde olduğu gibi bir öncül kiplik eki ile bütünleşik olarak kullanılmaktadır. Bu kategoride, kaynakların ek-fiil veya yardımcı fiil başlıkları altında zikredilen fiillerin tamamı kullanılabilmektedir. Bu yapıda, asıl fiili öz anlamından boşandırmak için kullanılan öncül ekler, kaynaklarda ekin dildeki kullanım sıklığına bakılarak hiçbir zarf, sıfat ve isme dönüştürme gerçekleştirmemesine rağmen gel-iver- örneğindeki -i’yi zarf-fiil, gel-ecek ol- örneğindeki ecek’i sıfat-fiil ve konuş-maya başla- örneğindeki -ma’yı isim-fiil terimleriyle ifade etmektedir. Yine, bağımsız çekimleyici ek olarak kullanıldığında asıl fiile yüklediği kip anlamını bağımsız bir şekilde yüklememesine rağmen bazen de gel-ecek-ti-m örneğindeki -ecek’i, bak-tı durdu örneğindeki -tı’yı kip eki olarak isimlendirmektedir. Bu isimlendirme, doğru değildir; zira, gelecektim örneğindeki ecek aslında düşmüş olan ermek fiili ile birlikte kiplik yardımcı fiilin arzulama, planlama veya niyetlenme gibi anlamlar yükleyen bir parçasıdır.

Türkçe dilbilgisinin tüm konu ve terimlerinin tutarlılık kavramı bağlamıyla değerlendirilmesi elzemdir. Türkçe, kullanım açısından istisna barındırmayan bir dildir. İstisnası olmayan bir dilin yorumu da istisnasız ve tutarlı olmalıdır. Bu çalımanın bilhassa öğretmen ertim / öğretmen turur örnekleri ile arz ederim / banyo yaptı örneklerindeki açıkça görünen yüklemleşme ve fiilleşmeye rağmen birinci grup örneklerin isim cümlesi, ikinci grup örneklerin ise fiil cümlesi kategorisinde yer almasından dolayı ortaya çıkmış gibi görünen çelişkileri giderebilmesi amaçlanmıştır. Yine, kiplik yardımcı fiiller ile oluşturulan yapıların bir kısmının birleşik fiil çekimi bir kısmının birleşik fiiller başlığı altında tasvir fiili, karmaşık fiil gibi terimlerle farklı kategorilendirilmesi de bir çelişkidir. Aynı zamanda, bu yapılarda tanımlarına asla uymayacak şekilde kullanılan eklerin zarf-fiil, sıfat-fiil ve isim-fiil gibi terimlerle isimlendirilmesi de bir çelişkidir. Ek-fiil ve yardımcı fiil terimlerinin kullanımlarıyla ortaya çıkan tutarsızlıkları giderebilmek, Türk dilini yorumlama açısından önemli kazanç olacaktır.

[465. s.]

Kaynakça

Balyemez, S. (2018). Dil Bilgisi Üzerine Açıklamalar. 3. Baskı, Ankara: Pegem Akademi Yayınları.

Banguoğlu, T. (1974). Türkçenin Grameri. İstanbul: Baha Matbaası.

Çengel, H. (2005). Kırgız Türkçesi Grameri. Ankara.

Daşdemir, M. (2014). Oklama Yöntemiyle Türkçenin Yapısal-İşlevsel Söz Dizimi. Eser Basın Yayın Dağıtım Matbaacılık, Erzurum.

Delice, H. İ. (2000). Türk Dilinde İşlevsel Ek Tasnifi Denemesi. Cumhuriyet Üniversitesi Fen Edebiyat Fakültesi Sosyal Bilimler Dergisi. (24).

Delice, H. İ. (2002). Yüklem Olarak Türkçede Fiil. Cumhuriyet Üniversitesi Fen Edebiyat Fakültesi Sosyal Bilimler Dergisi. 26 (2).

Deny, J. (1941). Türk Dili Grameri (Osmanlı Lehçesi). Çeviren: Elöve, A. U., İstanbul: Maarif Matbaası.

Deny, J. (2012). Türk Dil Bilgisi-Modern Türk Dil Bilgisi Çalışmalarının Kapsamlı Bir Örneği. Kabalcı Yayınevi, İstanbul.

Ergin, M. (2009). Türk Dil Bilgisi. İstanbul: Bayrak Basım, Yayım, Dağıtım.

Gabain, A. V. (1974). EskiTürkçenin Grameri. Çeviren: Akalın Ankara: Türk Dil Kurumu Yayınları.

Gedizli, M. (2013). “Türkçede Yardımcı Fiillerin Morfo-Semantiği ve İşlevi”. Turkish Studies International Periodical For the Languages, Literature and History of Turkish or Turkic. 8/13, Fall, 897-914.

Gemalmaz, E. (1982). Standart Türkiye Türkçesi (STT)nin Formanlarının Enformatif Değerleri ve Bu Değerlerin İhtiyaç Halinde Bu Dilin Gelişimine Muhtemel Etkileri. Erzurum.

Karahan, L. (2015). “Türk Gramerciliğinde İsim Cümlesi-Fiil Cümlesi Tartıımaları.” Prof. Dr. Mehmet Özmen Adına Sözdizimi Çalıştayı Bildirileri, Karahan Kitabevi, 1-8, Adana.

Kaya, B. (1984). Türkçe Dilbilgisi. İstanbul: Dergâh Yayınları.

Korkmaz, Z. (2007). Gramer Terimleri Sözlüğü. Ankara: Türk Dil Kurumu Yayınları.

Özalan, U. (2014). Türk Dilinde Cevheri Ek Fiil. Yayımlanmamış Doktora Tezi. Sakarya: Sakarya Üniversitesi Sosyal Bilimler Enstitüsü.

Topaloğlu, A. (1989). Dil Bilgisi Terimleri Sözlüğü. İstanbul: Ötüken Neşriyat.

Vardar, B. (2007). Açıklamalı Dilbilim Terimleri Sözlüğü. 2. Baskı, İstanbul: Multilingual Yayınları.

Vural, H. (2013). Türkçede Yardımcı Fiil-Ek Fiil Meselesi ve Bir Terim Önerisi. Sosyal Bilimler Araştırmaları Dergisi. 8 (2).

Vural, H. ve Böler T. (2012). Ses ve Şekil Bilgisi. Ankara: Kesit Yayınları.

Yener, M. L. (2018). Türkçede Ek Eylemin İşlevi: Ad Tümcelerini Yeniden Düşünmek. Journal of Language and Literature Studies, RumeliDE. Special Issue 4 (August).

ALINTI YAP (APA): DELİCE, H. İ. (2023). EK-FİİL VE YARDIMCI FİİL FARKLI KATEGORİ OLUŞTURABİLİR Mİ?. Prof. Dr. Kerime ÜSTÜNOVA Armağanı (455-465). Ed.: Aydın, H., Karahancı, İ. İstanbul: EfeAkademi Yayınları.  