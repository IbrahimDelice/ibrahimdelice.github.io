---
slug: 1992b_alicik-yoresi-fikralari
sidebar_position: 1
---

[PDF'den oku!](pdfler/1992b_alicik.pdf)

# ALICIK YÖRESİ FIKRALARI

[25. s.]

Alıcık, Yozgat-Akdağmadeni kazasına bağlı, Yozgat-Sivas il sınırında, 150 hâneli, yaklaşık 1200 nüfuslu Yozgat'ın bir serhat köyüdür. Etrafında Kızıllı, Şeyhhalil, Akçakoca, Bayazıt, Taşpınar ve Kayakışla köyleri yer almaktadır. Halkı, Hatipoğulları, Sofular, Cemetler, Keşmenler, Temecikler, Hanifgiller olarak tanınan aşiretlerden oluşmaktadır.

Yörede fıkralarıyla tanınan ve civar köy sakinleri tarafından "Sef Alıcık" diye isimlendirilen bu köyün geçim kaynağı tarım ve hayvancılık olmakla beraber daha ziyade büyük kentlerde mevsimlik işçiliğe dayanmaktadır.

Köy, Doğu ve Batı cephelerinde yer alan iki akarsuyun suladığı vadi arasında, Akdağların uzantısı üzerinde kurulmuştur. Köyün iç yapısı, çok dağınıktır. Metrelerce uzakta bir tarla içinde kurulmuş evlere dahi rastlanabilmektedir.

Alıcıkçevre köylere nazaran daha yoksuldur. Bu yoksulluğun sonucu olsa gerek, sosyal değişime kapalı bir yapısı vardır. Sık sık büyük kentlere gidip çalışan Alıcıklıların konuşmalarında bile pek fazla değişiklik görülmez. Köylüler belli bir eğitim sürecinden geçmiş çocuklarının bile kendileri gibi konuşmalarını ister ve bu yolda onları zorlarlar. Bu köyden üniversite mezunu bir dostum, konuyla ilgili görüşlerini dile getirirken, "Ben bile köye gittiğim zaman kendimi onlar gibi konuşmaya zorluyorum. Yoksa alay konusu oluyorum." diyor.

Eskiden göçebe hayatı yaşarken bu bölgede toprağa bağlanan bu insanlarda, her türlü yoksulluğa rağmen geniş bir kültürel zenginlik görülmektedir. Alıcık'ın gerek folkloru, gerek dili itibariyle incelenmeye değer geniş bir malzzemesi vardır.

Biz, bu yazımızda, kültürel zenginliklerinden biri olan ve çevrede bu zenginliğiyle tanınan "fıkra yapma" özellikleri üzerinde durup, fıkralarından örnekler vereceğiz.

Bir halk edebiyatı türü olarak fıkra, umumiyetle gerçek hayat hadiselerinden hareketle "hisse" kapmayı hedef tutan ve temelinde az-çok nükte, mizah, tenkid ve hiciv unsuru bulunan sözlü, kısa mensur hikayelerdir1.

Alıcıklılardan sadır olan ve çevre köylerde yapılıp Alıcık'a maledilen fıkraların, yerini tesbit etmek için, Prof. Dr. Saim Sakaoğlu'nun yapmış olduğu fıkra tasnifine bakmakta fayda görüyoruz:

I. Tarihte yaşamış şahıslar etrafında teşekkül eden fıkralar.
    a) Her bölgede tanınan ünlü tipler (Nasreddin Hoca, İncili Çavuş, Bekri Mustafa gibi).
    b) Sadece yaşadıkları bölgede tanınan tipler (Tayyip Ağa, "Konya", Niyazi Dede "Sivas" Murtaza "Kastamonu", İbik Dayı "Elazığ" gibi).
II. Bir topluluğu temsil eden tipler etrafında teşekkül eden fıkralar.
    a) Din veya inanış sistemiyle ilgili olanlar (Hoca, Kadı, Bektaşi, Kayserili gibi).
    b) Bir bölge halkı ile ilgili olanlar (Karadenizli, Karatepeli, Kayserili gibi).
    c) Bir karakter veya meslek grubu ile ilgili olanlar (ahmak, deli, cimri, sarhoş, hırsız, doktor gibi).
III. Eş kahramanlı fıkralar (Hoca-talebe, usta-çırak, ebeveyn-evlat, komutan-asker, efendi-uşak gibi)2.

Bu tasnife göre, tanıtmaya çalıştığımız Alıcık yöresi fıkraları, ikinci grubun ikinci alt grubunda yer almaktadır.

Alıcık köyü, bölgede anlatılan fıkralar için artık bir "tip" olmuştur. Fıkra, nerede yapılmış olursa olsun "Alıcık" veya "Alıcıklı" ismiyle anlatılmaktadır. Hatta, Nasreddin Hoca gibi her bölgede tanınan ünlü tiplere ait fıkralar bile bu köyün ismi etrafında değiştirilebilmektedir. "Öküzün Kafası" (fıkra nu: 5), Nasreddin hoca'ya, "Bir Dısdızdan Bir Bizden" (fıkra nu: 9) Karadenizlilere ait bir fıkraların bu şekilde değiştirilmiş şekilleridir.

Bu yörenin fıkraları, genelde yoksulluğa savaş açarak, ekonomik problemlere çözümler aramaktadır. Bu amaçla, günümüzde piyasada çok ucuz olan tuz'u bile tarladan elde etmeyi, "Bir Dızdızdan Bir Bizden" (fıkra nu: 9), düşünebilmektedir.

[26. s.]

Genelde çevre köylerin "Sef Alıcık" tabirini doğrulayacak şekilde aklı kullanamamak, beşeri kusurlar, olmayacak işler yapmak, teknik gelişmeler karşısında değişik ilginç davranış biçimleri geliştirmek gibi konular ağırlıklı olarak ele alınmasına rağmen, çağdaş kent insanının porblemlerine de çareler aranmaktadır. "Tahsildar" (fıkra nu: 8) bürokratik işlemlere pratik bir çözüm arayışıdır.

Fıkralarda dikkati çeken bir diğer husus da, halkın bölgesel konuşma diline yaptığı katkılardır. Bu bölgenin halkı, fıkralara telmih yaparak birtakım deyimler oluşturmuştur. İşe yaramayacak çözümler için "Tavşanın Önüne Boyunduruk Koymak" (fıkra nu: 10), insanın aldatıldığı veya boşuna birine para kaptırdığı zaman "Tenekeleme Olmak" (fıkra nu: 1), bir kişi çok yalan söylediği zaman "Nohut Yutmak" (fıkra nu: 13) deyimleri kullanmaktadır ki, bu fıkraları bilmeyenler, söz konusu deyimlerin anlamlarını çıkaramazlar.

Bu kısa tanıtım yazısının, bölgenin zengin kültür değerlerine dikkat çekmesini umuyor, Alıcık yöresinin ilginç bulduğumuz fıkralarından örnekler sunuyoruz.

# 1- KARA SAPLI BIÇAK

Dağdan kağnısıyla odun getirirken Sivas-Ankara karayolunda, kara saplı Sivas bıçağını kaybeden Alıcıklı, yoldan geçen tüm arabaları durdurup bıçağını sormaktadır. Şoförün biri:

"Yıldızeli'nde kaymakamın masasında gördüm." der.

Ertesi gün Alıcıklı, kaymakamın kapısını vurarak kaymakama:

"Dün sabah yolda gaybeddiğim gara saplı bıçah size teslim edilmiş. Onu alacahdım." der.

# 2- PATATES

Alıcıklı, sobada közlenmiş patates elinde, ahıra hayvanları kontrole gitmiştir. Ahırda ellinden patatesi düşürür. Patatesi bırakmak niyetinde değildir. Eğilerek alır, yemeğe devam eder. Fakat başka bir tadı vardır. Kendi kendine:

"Ula bu gardın'ı sovuh mu çekmiş, normüş. Dadı duzu galmamış." der.

Ama ertesi sabah ahıra girdiğinde acı gerçeği anlamış. Akşam düşürdüğü patates yerde durmaktadır:

"Tuh ula... Gardın yerine eşeğin b...'nu yemişim." diye hayıflanır durur.

# 3- RADYO

İstanbul'dan çalışmaktan dönen Alıcıklı, işler iyi gitmiş olmalı ki bir radyo alır. karısına:

"Avrat, bah sana gonuşan bi gutu getirdim. Şu dûmeyi döndürüncü gonuşmaya başlıyo. Ben tarlaya gidincik çalar alenirsin. Yalnız fazla çalma, pili biter." der.

Karısı bir süre sonra radyoyu açar. İş susturmaya gelince susturamaz. Başlar radyoya, yalvarmaya;

"Nolur, gozunü sevem sus. Allanı, kitabını seviyosan sus."

Radyo susmaz. Yalvarma rüşvete dönüşür.

"Ne yersen onu edem, he. Oymaç edim mi? Gızartma edim. Onu da mı yemiyon? Yumurta pişirim mi?"

Bu teklifler de kar etmeyince kızar ve yüklükteki tüm yatak, yorgan ne varsa üzerine yığar. Nihayet radyo susmuştur.

# 4- BEŞİK

Alıcıklı, Üçkaraağaç'taki kızını ziyarete gider. Dünürü bunların saflıklarından çekinerek gece dışarıya çıkmasını önlemek için şakayla:

"Ula siz caşların saf işleri bitmez. Dışarı çıkayım falan deme. Çıkarsan başka şeyler zannedip tüfekle vurabilirim." der.

Alıcıklının gece dışarı çıkması gerekmektedir, fakat korkudan çıkamamaktadır. Odasında torunu, beşikte yatmaktadır. Küçük abdestini, çocuğa sual olmaz düşüncesiyle, beşiğe yapar.

Sabah çocuğun annesi kocasına:

"Herif, bu çocuh heç bu gadar yapmazdı, hasta mı oldu yohsa" demektedir.

# 5- ÖKÜZÜN KAFASI

Evin önünde duran turşu küpüne öküz kafayı sokar, fakat çıkaramaz. Alıcıklılar toplanır, çözüm ararlar. İçlerinden birisi:

"Ula bilader, bekleşmeyin! İş olura varmaz. Ahıldaneyi çarın da bir ahıl versin." der.

Bu fikir üzerine köyün arif kişisini çağırmışlar. Buna bir çare bulmasını istemişler. Ahıldane:

"Öküzün kafasını kesin demiş.

Kesmişler öküzün kafasını ama kafa yine çıkmıyor. Bu sefer de:

"Küpü gırın." demiş.

# 6- HEP SAHO'YA VURDU

İhtiyar bir Alıcıklı dağda hayvanları otlatmaktadır. İhtiyar olduğu için hayvanlarla pek ilgilenmez. Hayvanlar bir ekin tarlasına girer. Bizimki ağacın altında uyuyakalmıştır. Ekinin sahipleri gelip bir güzelce döverler. Bu, etrafa yayılır. Ara sıra nasıl sopa yediğini sorarlar. O da:

"Beni dödüklerine sanıyolar. Halbuki, hep sahoya vurdular" der.

# 7- NİŞAN TAŞI

Caşlardan biri gece güzel bir rüya görmektedir. Rüyasında bir tarlada altın dolu bir küp görür. Çıkarmak ister fakat çıkmaz. "Ben buraya bir işaret bırahayım da gazma kürek getirip çıharayım." der. Etrafta işaret bırakacak bir nesne bulamaz. Çişiyle işaret koymaya karar verir. Uyku arası ne yaptığını ssoran karısına da:

"Dur garı, nişan daşı dikiyom." der.

[27. s.]

# 7- TAHSİLDDAR

Alıcık köylüleri, vergi tahsilindeki bürokratik işlemlerden bıkmışlardır. Her sene tekrar edilen tahsil işine bir çözüm bulurlar. Herkes kendi payına düşeni verir. Toplanan parayı bir torbaya doldurup, tahsildarın yolu üzerinde bir ardıç dalına asarlar. Tahsildarın yüzünü görmeyeceğiz diye de sevinirler.

Komşu köyde işini bitiren tahsildar bu önleme rağmen yine de köye gelir. Vergileri ister. Köylüler biraz sinirli:

"Mamur Bey, biz paraları topladıh, ardıç dalına asdıh, ordan almadın mı?"

Memur:

"Hayır, ne bileyim vergilerinizi ardıcın dalına astığınızı!"

Köylüler:

"Bizimle gel de verek." derler. Ardıç tarafına yönelirler. Bu arada sığırcı torbadan parayı almış, yerine de eşek pisliği doldurmuştur.

Köylüler torbayı tahsildara verirler. Tahsildar açıp içine bakar.

"Benimle dalga mı geçiyorsunuz, hani bunun içinde para?" diye çıkışır.

Köylüler büyük bir şaşkınlıkla torbaya bakarlar, para yerine eşek pisliğini görürler.

"Bu parayı almaya eşek aldı amma, dört ayağını nasıl bir ettide bu torbaya pisledi?" derler.

# 9- BİR DIZDIZ'DAN BİR BİZDEN

Alıcıklılar, tuza verdikleri parayı kurtarmak için tarlaya tuz ekmeye karar verirler. Baharla birlikte tuz tarlası çiçek tarlası olur. Fakat epeyce de sinek uçmaktadır, tuz ağaçlarının üzerinde. Ahıldane'ye sorarlar:

"Sinekler, tarlada duz bırahmayacah, buna ne yapalım?"

O da:

"Bekçi dikin, sinekleri vursun!" der.

Tarlaya eli silahlı bekçiler dikilir. Tarlada sinek avlamaktadırlar. Bekçilerden biri üzerine bir sinek konar. Bunu gören diğer bekçi silahını ateşler. Arkadaşının yere yıkıldığını görünce de:

"Bir dızdız'dan bir bizden" der.

# 10- TAVŞANIN ÖNÜNE BOYUNDURUK

Alıcıklı avcının biri, bir av esnasında canlı bir tavşan yakalar. Getirip avla'ya bırakırb Avla'nın kapısına da kaçmasın diye boyunduruk atar. Eve gidip karnını doyurur. Tavşana da yiyecek bir şeyler vereyim diye gelir. Birkaç arkadaşını da çağırır. Onlara da gösterecektir. Fakat tavşanı göremezler. Tavşanın kaçtığını anlayınca da nereden kaçtığı yolunda tahminlerde bulunurlar. Neticede:

"Bu gaçsa gaçsa, zevle'nin delinden gaçmışdır." diye hükme bağlarlar.

# 11- GÖNLÜNÜ ETMEK

Alıcıklı çehiz düzmek için hanımıyla beraber Sivas'a gelir. Kadın vitrinde hoşuna giden bir elbise görür. Vitrindeki kadın mankene fiyatını sorar. Kadın mankenin yanında bir de erkek manken vardır. Kadın mankenden cevap gelmeyince Alıcıklı karısına:

"Görmüyon mu garı, gayınbabası orda. Ona gelinlik ediyo." der.

# 12- TENEKELEME OLMAK

Alıcığa gelen çingeneler, Alıcıklı bir kadının falına bakmaktadır. Kadına:

"Sen yakında tenekeleme olacaksın." der.

Kadın paniğe kapılır. Hemen çaresini sorar. Çingeneler:

"Biz, bu hastalığa yakalanmaman için kafana bir teneke kutu geçirip, on dakika kutuyu döveceğiz." demişler.

Kadın razı olmuş. Biri kadının kafasında teneke dövme işini yaparken, diğeri evde arama tarama yaparak yastık altında saklı altınları yürütmüş.

# 13- NOHUT YUTMAK

Alıcıklı, nohut yerken bir av hikayesi anlatıyormuş. Fazlaca yalana başvurmuş. Etrafındakiler:

"Fazlaca nohut yuttun yav. Bu gadar yeter." demişler.


# DİPNOTLAR

1. Prof. Dr. Şükrü Elçin, Halk Edebiyatına Giriş, Kültür Bakanlığı Yay. Ank. 1981, "Fıkra" mad. sh. 623.

2. Prof. Dr. Saim Sakaoğlu, "Ağınlı Fıkra Tipi İbik Dayı (Hayatı-Fıkra Tipleri İçindeki Yeri-Fıkraları), Türk kültürü Araştırmaları, Halil Fikret AKASYA'ya Armağan, Ankara Üniv. Bassımevi, Ankara, 1989.

# LÜGUTÇE

1. avla: Avul önünde duvarla çevrili boş alan.
2. çaş: Alıcıklıların kendilerinden birini kastederken kullandıkları söz.
3. gardın: Patates
4. sahı: Palto
5. zevle: Boyunduruğu öküzün boynuna bağlayan, birbirine paralel çubukların adı.

Delice, H. İ. (1992). Alıcık Yöresi Fıkraları. Sivas: Kızılırmak Dergisi, 11(11), 25-27. 